1.
Gáttir allar áðr gangi fram
um skoðask skyli,
um skyggnast skyli,
því at óvíst er at vita hvar óvinir
sitja á fleti fyrir.

2.
Gefendr heilir!
Gestr er inn kominn,
hvar skal sitja sjá? Mjǫk er bráðr
sá er á brǫndum skal síns of freista frama.

3.
Elds er þǫrf þeims inn er kominn
ok á knę kalinn.
Matar ok váða er manni þǫrf,
þeim er hefr um fjall farit.

4.
Vatns er þǫrf þeim er til
verðar kemr, þerru ok þjóðlaðar,
góðs of æðis ef sęr geta mætti
orðs ok endrþǫgu.

5.
Vits er þǫrf þeim er víða ratar;
dælt er heima hvat;
at augabragði verðr
sá er ekki kann ok með snotrum sitr.

6.
At hyggjandi sinni skyli-t maðr hræsinn vera,
heldr gætinn at geði; þá er horskr ok þǫgull
kemr heimisgarða til, sjaldan verðr víti vǫrum,
því at óbrigðra vin fær maðr aldregi
en mannvit mikit.

7.
Inn vari gestr, er til verðar kemr,
þunnu hljóði þegir, eyrum hlýðir,
en augum skoðar;
svá nýsisk fróðra hverr fyrir.

8.
Hinn er sæll, er sęr of getr
lof ok líknstafi;
ódælla er við þat,
er maðr eiga skal annars brjóstum í.

9.
Sá er sæll, er sjalfr of á
lof ok vit, meðan lifir;
því at ill ráð
hefr maðr oft þegit annars brjóstum ór.

10.
Byrði betri berr-at maðr brautu at
en sę mannvit mikit; auði betra
þykkir þat í ókunnum stað;
slíkt er válaðs vera.

11.
Byrði betri
berr-at maðr brautu at
en sę mannvit mikit; vegnest verra
vegr-a hann velli at en sę ofdrykkja ǫls.

12.
Er-a svá gótt
sem gótt kveða
ǫl alda sona, því at færa veit,
er fleira drekkr síns til geðs gumi.

13.
Óminnishegri heitir
sá er yfir ǫlðrum þrumir,
hann stelr geði guma; þess fugls fjǫðrum
ek fjǫtraðr vark í garði Gunnlaðar.

14.
ǫlr ek varð,
varð ofrǫlvi
at ins fróða Fjalars; því er ǫlðr bazt,
at aftr of heimtir hverr sitt geð gumi.

15.
Þagalt ok hugalt
skyli þjóðans barn
ok vígdjarft vera; glaðr ok reifr
skyli gumna hverr, unz sinn bíðr bana.

16.
Ósnjallr maðr hyggsk munu ey lifa,
ef hann við víg varask;
en elli gefr hánum engi frið,
þótt hánum geirar gefi.

17.
Kópir afglapi er til kynnis kemr,
þylsk hann um eða þrumir;
allt er senn, ef hann sylg of getr,
uppi er þá geð guma.

18.
Sá einn veit er víða ratar
ok hefr fjǫlð of farit,
hverju geði stýrir gumna hverr,
sá er vitandi er vits.

19.
Haldi-t maðr á keri,
drekki þó at hófi mjǫð,
mæli þarft eða þegi,
ókynnis þess vár þik engi maðr,
at þú gangir snemma at sofa.

20.
Gráðugr halr, nema geðs viti,
etr sęr aldrtrega;
oft fær hlægis, er með horskum kemr,
manni heimskum magi.

21.
Hjarðir þat vitu, nær þær heim skulu,
ok ganga þá af grasi;
en ósviðr maðr kann ævagi
síns of mál maga.

22.
Vesall maðr ok illa skapi
hlær at hvívetna;
hittki hann veit, er hann vita þyrfti,
at hann er-a vamma vanr.

23.
Ósviðr maðr vakir um allar nætr
ok hyggr at hvívetna;
þá er móðr, er at morgni kemr,
allt er víl sem var.

24.
Ósnotr maðr hyggr sęr alla vera
viðhlæjendr vini;
hittki hann fiðr, þótt þeir um hann fár lesi,
ef hann með snotrum sitr.

25.
Ósnotr maðr hyggr sęr alla vera
viðhlæjendr vini;
þá þat finnr, er at þingi kemr,
at hann á formælendr fáa.

26.
Ósnotr maðr þykkisk allt vita,
ef hann á sęr í vá veru;
hittki hann veit,
hvat hann skal við kveða,
ef hans freista firar.

27.
Ósnotr maðr, er með aldir kemr,
þat er bazt, at hann þegi;
engi þat veit, at hann ekki kann,
nema hann mæli til margt;
veit-a maðr, hinn er vettki veit,
þótt hann mæli til margt.

28.
Fróðr sá þykkisk, er fregna kann
ok segja it sama;
eyvitu leyna megu ýta synir,
því er gengr um guma.

29.
Ærna mælir, sá er æva þegir,
staðlausu stafi;
hraðmælt tunga,nema haldendr eigi,
oft sęr ógótt of gelr.

30.
At augabragði skal-a maðr annan hafa,
þótt til kynnis komi;
margr þá fróðr þykkisk, ef hann freginn er-at
ok nái hann þurrfjallr þruma.

31.
Fróðr þykkisk, sá er flótta tekr,
gestr at gest hæðinn;
veit-a gǫrla, sá er of verði glissir,
þótt hann með grǫmum glami.

32.
Gumnar margir erusk gagnhollir,
en at virði vrekask;
aldar róg þat mun æ vera,
órir gestr við gest.

33.
Árliga verðar skyli maðr oft fáa,
nema til kynnis komi:
str ok snópir, lætr sem solginn sę
ok kann fregna at fáu.

34.
Afhvarf mikit er til ills vinar,
þótt á brautu búi, en til góðs vinar
liggja gagnvegir,
þótt hann sę firr farinn.

35.
Ganga skal, skal-a gestr vera
ey í einum stað;
ljúfr verðr leiðr, ef lengi sitr
annars fletjum á.

36.
Bú er betra, þótt lítit sę,
halr er heima hverr;
þótt tvær geitr eigi ok taugreftan sal,
þat er þó betra en bæn.

37.
Bú er betra, þótt lítit sę,
halr er heima hverr;
blóðugt er hjarta, þeim er biðja skal
sęr í mál hvert matar.

38.
Vápnum sínum skal-a maðr velli á
feti ganga framar,
því at óvíst er at vita,
nær verðr á vegum úti geirs of þǫrf guma.

39.
Fannk-a ek mildan mann eða svá matar góðan,
at væri-t þiggja þegit,
eða síns fęar
svá gi[ǫflan], at leið sę laun, ef þægi.

40.
Fęar síns, er fengit hefr,
skyli-t maðr þǫrf þola;
oft sparir leiðum, þats hefr ljúfum hugat;
margt gengr verr en varir.

41.
Vápnum ok váðum skulu vinir gleðjask;
þat er á sjalfum sýnst;
viðrgefendr ok endrgefendr erusk lengst vinir,
ef þat bíðr at verða vel.

42.
Vin sínum skal maðr vinr vera
ok gjalda gjǫf við gjǫf;
hlátr við hlátri skyli hǫlðar taka
en lausung við lygi.

43.
Vin sínum skal maðr vinr vera,
þeim ok þess vin;
en óvinar síns skyli engi maðr
vinar vinr vera.

44.
Veiztu, ef þú vin átt, þann er þú vel trúir,
ok vill þú af hánum gótt geta,
geði skaltu við þann blanda
ok gjǫfum skipta, fara at finna oft.

45.
Ef þú átt annan, þanns þú illa trúir,
vildu af hánum þó gótt geta,
fagrt skaltu við þann mæla en flátt hyggja
ok gjalda lausung við lygi.

46.
Það er enn of þann er þú illa trúir
ok þęr er grunr at hans geði,
hlæja skaltu við þeim ok um hug mæla;
glík skulu gjǫld gjǫfum.

47.
Ungr var ek forðum, fór ek einn saman,
þá varð ek villr vega;
auðigr þóttumk, er ek annan fann,
maðr er manns gaman.

48.
Mildir, fræknir menn bazt lifa,
sjaldan sút ala;
en ósnjallr maðr uggir hotvetna,
sýtir æ glǫggr við gjǫfum.

49.
Váðir mínar gaf ek velli at
tveim tręmǫnnum;
rekkar þat þóttusk, er þeir rift hǫfðu;
neiss er nǫkkviðr halr.

50.
Hrǫrnar þǫll, sú er stendr þorpi á,
hlýr-at henni bǫrkr nę barr;
svá er maðr, sá er manngi ann.
Hvat skal hann lengi lifa?

51.
Eldi heitari brennr
með illum vinum friðr fimm daga,
en þá sloknar, er inn sętti kemr,
ok versnar allr vinskapr.

52.
Mikit eitt skal-a manni gefa;
oft kaupir sęr í litlu lof,
með halfum hleif ok með hǫllu keri
fekk ek męr fęlaga.

53.
Lítilla sanda lítilla sæva
lítil eru geð guma;
því allir menn urðu-t jafnspakir;
half er ǫld hvar.

54.
Meðalsnotr skyli manna hverr;
æva til snotr sę;
þeim er fyrða fegrst at lifa,
er vel margt vitu.

55.
Meðalsnotr skyli manna hverr,
æva til snotr sę;
því at snotrs manns hjarta
verðr sjaldan glatt,
ef sá er alsnotr, er á.

56.
Meðalsnotr skyli manna hverr,
æva til snotr sę;
ǫrlǫg sín viti engi fyrir,
þeim er sorgalausastr sefi.

57.
Brandr af brandi brenn, unz brunninn er,
funi kveikisk af funa;
maðr af manni verðr at máli kuðr,
en til dælskr af dul.

58.
Ár skal rísa, sá er annars vill
fę eða fjǫr hafa;
sjaldan liggjandi ulfr
lær of getr nę sofandi maðr sigr.

59.
Ár skal rísa, sá er á yrkjendr fáa,
ok ganga síns verka á vit;
margt of dvelr, þann er um morgin sefr,
hálfr er auðr und hvǫtum.

60.
Þurra skíða ok þakinna næfra,
þess kann maðr mjǫt, þess viðar,
er vinnask megi mál ok misseri.

61.
Þveginn ok mettr
ríði maðr þingi at,
þótt hann sę-t væddr til vel;
skúa ok bróka skammisk engi maðr
nę hests in heldr, þótt hann hafi-t góðan

62.
Snapir ok gnapir, er til sævar kemr,
ǫrn á aldinn mar;
svá er maðr, er með mǫrgum kemr
ok á formælendr fáa.

63.
Fregna ok segja skal fróðra hverr,
sá er vill heitinn horskr;
einn vita nę annarr skal,
þjóð veit, ef þrír ro.

64.
Ríki sitt skyli ráðsnotra
hverr í hófi hafa;
þá hann þat finnr, er með fræknum kemr
at engi er einna hvatastr.

65.
Orða þeira, er maðr ǫðrum segir
oft hann gjǫld of getr.

66.
Mikilsti snemma kom ek í marga staði,
en til síð í suma;
ǫl var drukkit, sumt var ólagat,
sjaldan hittir leiðr í líð.

67.
Hęr ok hvar myndi męr heim of boðit,
ef þyrftak at málungi mat,
eða tvau lær hengi at ins tryggva vinar,
þars ek hafða eitt etit.

68.
Eldr er beztr með ýta sonum
ok sólar sýn, heilyndi sitt,
ef maðr hafa náir,
án við lǫst at lifa.

69.
Er-at maðr alls vesall,
þótt hann sę illa heill;
sumr er af sonum sæll, sumr af frændum,
sumr af fę ærnu, sumr af verkum vel.

70.
Betra er lifðum en sę ólifðum,
ey getr kvikr kú;
eld sá ek upp brenna auðgum manni fyrir,
en úti var dauðr fyr durum.

71.
Haltr ríðr hrossi, hjǫrð rekr handar vanr,
daufr vegr ok dugir,
blindr er betri en brenndr sęi,
nýtr manngi nás.

72.
Sonr er betri, þótt sę síð of alinn
eftir genginn guma;
sjaldan bautarsteinar standa brautu nær,
nema reisi niðr at nið.

73.
Tveir ro eins herjar, tungaer hǫfuðs bani;
er męr í heðin hvern handar væni.

74.
Nótt verðr feginn sá er nesti trúir,
skammar ro skips ráar;
hverf er haustgríma;
fjǫlð of viðrir á fimm dǫgum
en meira á mánuði.

75.
Veit-a hinn, er vettki veit,
margr verðr af aurum api;
maðr er auðigr, annar óauðigr,
skyli-t þann vítka váar.

76.
Deyr fę,
deyja frændr,
dayr sjálfr it sama;
en orðstírr deyr aldregi
hveim er sęr góðan getr.

77.
Deyr fę,
deyja frændr,
dayr sjálfr it sama;
ek veit einn at aldri deyr;
dómr um dauðan hvern.

78.
Fullar grindr sá ek fyr Fitjungs sonum;
nú bera þeir vánar vǫl.
Svá er auðr sem augabragð
hann er valtastr vina.

79.
Ósnotr maðr,
ef eignask getr fę eða fljóðs munuð,
metnaðr honum þróask en mannvit aldregi;
fram gengr hann drjúgt í dul.

80.
Þat er þá reynt er þú at rúnum spyrr,
inum reginkunnum,
þeim er gerðu ginnregin ok fáði Fimbulþulr,
þá hefir hann bazt, ef hann þegir.

81.
At kveldi skal dag leyfa,
konu, er brennd er, mæki, er reyndr er,
mey, er gefin er, ís, er yfir kemr,
ǫl, er drukkit er.

82.
Í vindi skal við hǫggva,
veðri á sjó róa, myrkri við man spjalla,
mǫrg eru dags augu; á skip skal skriðar orka,
en á skjǫld til hlífar, mæki hǫggs,
en mey til kossa.

83.
Við eld skal ǫl drekka,
en á ísi skríða, magran mar kaupa,
en mæki saurgan, heima hest feita,
en hund á búi.

84.
Meyjar orðum skyli manngi trúa
nę því, er kveðr kona, því at á hverfanda hvęli
váru þeim hjǫrtu skǫpuð, brigð í brjóst of lagið.

85.
Brestanda boga, brennanda loga,
gínanda ulfi, galandi kráku,
rýtanda svíni, rótlausum viði,
vaxanda vági, vellanda katli,

86.
Fljúganda fleini, fallandi báru,
ísi einnættum, ormi hringlegnum,
brúðar beðmálum eða brotnu sverði,
bjarnar leiki eða barni konungs.

87.
Sjúkum kalfi, sjalfráða þræli,
vǫlu vilmæli, val nýfelldum.

88.
Akri ársánum trúi engi maðr
nę til snemma syni, veðr ræðr akri.
en vit syni;
hætt er þeira hvárt.

89.
Bróðurbana sínum þótt á brautu mæti,
húsi hálfbrunnu, hesti alskjótum,
- þá er jór ónýtr, ef einn fótr brotnar,
verði-t maðr svá tryggr at þessu trúi ǫllu.

90.
Svá er friðr kvenna, þeira er flátt hyggja,
sem aki jó óbryddum á ísi hálum,
teitum, tvęvetrum ok sę tamr illa,
eða í byr óðum beiti stjórnlausu,
eða skyli haltr henda hrein í þáfjalli.

91.
Bert ek nú mæli, því at ek bæði veit,
brigðr er karla hugr konum;
þá vęr fegrst mælum, er vęr flást hyggjum:
þat tælir horska hugi.

92.
Fagrt skal mæla ok fę bjóða,
sá er vill fljóðs ást fá,
líki leyfa ins ljósa mans,
sá fær, er fríar.

93.
Ástar firna skyli engi maðr
annan aldregi;
oft fá á horskan, er á heimskan nę fá,
lostfagrir litir.

94.
Eyvitar firna er maðr annan skal,
þess er um margan gengr guma;
heimska ór horskum gerir hǫlða sonu
sá inn máttki munr.

95.
Hugr einn þat veit, er býr hjarta nær,
einn er hann sęr of sefa;
ǫng er sótt verri hveim snotrum manni
en sęr engu at una.

96.
Þat ek þá reynda, er ek í reyri sat,
ok vættak míns munar;
hold ok hjarta var męr in horska mær;
þeygi ek hana at heldr hefik.

97.
Billings mey ek fann beðjum á
sólhvíta sofa;
jarls ynði þótti męr ekki vera
nema við þat lík at lifa.

98.
"Auk nær aftni skaltu, Óðinn, koma,
ef þú vilt þęr mæla man;
allt eru óskǫp, nema einir viti
slíkan lǫst saman."

99.
Aftr ek hvarf ok unna þóttumk
vísum vilja frá;
hitt ek hugða, at ek hafa mynda
geð hennar allt ok gaman.

100.
Svá kom ek næst, at in nýta var
vígdrótt ǫll of vakin með brennandum ljósum
ok bornum viði, svá var męr vílstígr of vitaðr.

101.
Auk nær morgni, er ek var enn of kominn,
þá var saldrótt of sofin;
grey eitt ek þá fann innar góðu konu
bundit beðjum á.

102.
Mǫrg er góð mær, ef gǫrva kannar,
hugbrigð við hali;
þá ek þat reynda, er it ráðspaka
teygða ek á flærðir fljóð;
háðungar hverrar leitaði męr it horska man,
ok hafða ek þess vettki vífs.

103.
Heima glaðr gumi ok við gesti reifr,
sviðr skal um sig vera, minnigr ok málugr,
ef hann vill margfróðr vera,
oft skal góðs geta;
fimbulfambi heitir, sá er fátt kann segja,
þat er ósnotrs aðal.

104.
Inn aldna jǫtun ek sótta,
nú em ek aftr of kominn: fátt gat ek þegjandi þar;
mǫrgum orðum mælta ek í minn frama
í Suttungs sǫlum.

105.
Gunnlǫð męr of gaf gullnum stóli á
drykk ins dýra mjaðar;
ill iðgjǫld lęt ek hana eftir hafa
síns ins heila hugar, síns ins svára sefa.

106.
Rata munn lętumk
rúms of fá ok um grjót gnaga;
yfir ok undir
stóðumk jǫtna vegir,
svá hætta ek hǫfði til.

107.
Vel keypts litar hefi ek vel notit,<br>fás er fróðum vant,
því at Óðrerir
er nú upp kominn á alda vęs jaðar.

108.
Ifi er męr á, at ek væra enn kominn
jǫtna gǫrðum ór,
ef ek Gunnlaðar nę nytak,
innar góðu konu,
þeirar er lǫgðumk arm yfir.

109.
Ins hindra dags gengu hrímþursar
Háva ráðs at fregna Háva hǫllu í;
at Bǫlverki þeir spurðu,
ef hann væri með bǫndum kominn
eða hefði hánum Suttungr of sóit.

110.
Baugeið Óðinn, hygg ek, at unnit hafi;
hvat skal hans tryggðum trúa?
Suttung svikinn hann lęt sumbli frá
ok grætta Gunnlǫðu.

111.
Mál er at þylja þular stóli á
Urðarbrunni at, sá ek ok þagðak,
sá ek ok hugðak,
hlýdda ek á manna mál;
of rúnar heyrða ek dæma,
nę of ráðum þǫgðu
Háva hǫllu at, Háva hǫllu í,
heyrða ek segja svá:

112.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
nótt þú rís-at nema á njósn sęir
eða þú leitir þęr innan út staðar.

113.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
fjǫlkunnigri konu skal-at-tu í faðmi sofa,
svá at hon lyki þik liðum.

114.
Hon svá gerir, at þú gáir eigi
þings nę þjóðans máls;
mat þú vill-at nę mannskis gaman,
ferr þú sorgafullr at sofa.

115.
Ráðumk þęr, Loddfáfnir,
en þú ráð nemir,
njóta mundu, ef þú nemr, þęr munu góð,
ef þú getr:
annars konu teygðu þęr aldregi eyrarúnu at.

116.
Ráðumk þęr, Loddfáfnir,
en þú ráð nemir,
njóta mundu, ef þú nemr,
þęr munu góð, ef þú getr:
á fjalli eða firði, ef þik fara tíðir,
fásktu at virði vel.

117.
Ráðumk þęr, Loddfáfnir,
en þú ráð nemir,
njóta mundu, ef þú nemr, þęr munu góð, ef þú getr:
illan mann láttu aldregi óhǫpp at þęr vita,
því at af illum manni fær þú aldregi
gjǫld ins góða hugar.

118.
Ofarla bíta ek sá einum hal
orð illrar konu;
fláráð tunga varð hánum at fjǫrlagi
ok þeygi of sanna sǫk.

119.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
veistu, ef þú vin átt,
þann er þú vel trúir,
far þú at finna oft, því at hrísi vex
ok hávu grasi vegr, er vættki treðr.

120.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
góðan mann teygðu þęr at gamanrúnum
ok nem líknargaldr, meðan þú lifir.

121.
Ráðumk þęr, Loddfáfnir,
en þú ráð nemir,
njóta mundu, ef þú nemr,
þęr munu góð, ef þú getr:
vin þínum ver þú aldregi fyrri at flaumslitum;
sorg etr hjarta, ef þú segja nę náir
einhverjum allan hug.

122.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
orðum skipta þú skalt aldregi
við ósvinna apa,

123.
Því at af illum manni mundu aldregi
góðs laun of geta,
en góðr maðr
mun þik gerva mega líknfastan at lofi.

124.
Sifjum er þá blandat, hver er segja ræðr
einum allan hug;
allt er betra en sę brigðum at vera;
er-a sá vinr ǫðrum, er vilt eitt segir.

125.
Ráðumk, þęr Loddfáfnir, en þú ráð nemir,
njóta mundu, ef þú nemr, þęr munu góð, ef þú getr:
þrimr orðum senna skal-at-tu þęr við verra mann
oft inn betri bilar,
þá er inn verri vegr.

126.
Ráðumk þęr, Loddfáfnir,
en þú ráð nemir,
njóta mundu, ef þú nemr,
þęr munu góð, ef þú getr:
skósmiðr þú verir nę skeftismiðr,
nema þú sjalfum þęr sęir:
skór er skapaðr illa eða skaft sę rangt,
þá er þęr bǫls beðit.

127.
Ráðumk þęr, Loddfáfnir,
en þú ráð nemir,
njóta mundu, ef þú nemr, þęr munu góð, ef þú getr:
hvars þú bǫl kannt, kveð þú þęr bǫlvi at
ok gef-at þínum fjándum frið.

128.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
illu feginn ver þú aldregi,
en lát þęr at góðu getit.

129.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
upp líta skal-at-tu í orrustu,
- gjalti glíkir verða gumna synir,
síðr þitt of heilli halir.

130.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
ef þú vilt þęr góða konu kveðja at gamanrúnum
ok fá fǫgnuð af, fǫgru skaltu heita
ok láta fast vera;
leiðisk manngi gótt, ef getr.

131.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
varan bið ek þik vera ok eigi ofvaran;
ver þú við ǫl varastr ok við annars konu
ok við þat it þriðja, at þjófar nę leiki.

132.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
at háði nę hlátri hafðu aldregi
gest nę ganganda.

133.
Oft vitu ógǫrla, þeir er sitja inni fyrir,
hvers þeir ro kyns, er koma;
er-at maðr svá góðr at galli nę fylgi,
nę svá illr, at einugi dugi.

134.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
at hárum þul hlæ þú aldregi,
oft er gótt,
þat er gamlir kveða;
oft ór skǫrpum belg skilin orð koma
þeim er hangir með hám ok skollir með skrám
ok váfir með vílmǫgum.

135.
Ráðumk þęr, Loddfáfnir, en þú ráð nemir,
njóta mundu, ef þú nemr,
þęr munu góð, ef þú getr:
gest þú nę geyja nę á grind hrekir;
get þú váluðum vel.

136.
Rammt er þat trę, er ríða skal
ǫllum at upploki;
baug þú gef, eða þat biðja mun
þęr læs hvers á liðu.

137.
Ráðumk þęr, Loddfáfnir, en þú ráð nemir,
njóta mundu, ef þú nemr, þęr munu góð, ef þú getr:
hvars þú ǫl drekkir, kjós þęr jarðar megin,
því at jǫrð tekr við ǫlðri, en eldr við sóttum,
eik við abbindi, ax við fjǫlkynngi,
hǫll við hýrógi,
heiftum skal mána kveðja,
beiti við bitsóttum, en við bǫlvi rúnar,
fold skal við flóði taka.

138.
Veit ek, at ek hekk vindga meiði á
nætr allar níu, geiri undaðr
ok gefinn Óðni,
sjalfr sjalfum męr,
á þeim meiði, er manngi veit
hvers af rótum renn.

139.
Við hleifi mik
sældu nę við hornigi;
nýsta ek niðr, nam ek upp rúnar,
æpandi nam, fell ek aftr þaðan.

140.
Fimbulljóð níu nam ek
af inum frægja syni Bǫlþorns, Bestlu fǫður,
ok ek drykk of gat
ins dýra mjaðar, ausinn Óðreri.

141.
Þá nam ek frævask ok fróðr vera
ok vaxa ok vel hafask,
orð męr af orði
orðs leitaði, verk męr af verki
verks leitaði.

142.
Rúnar munt þú finna ok ráðna stafi,
mjǫk stóra stafi, mjǫk stinna stafi,
er fáði fimbulþulr ok
gerðu ginnregin
ok reist hroftr rǫgna.

143.
Óðinn með ásum, en fyr alfum Dáinn,
Dvalinn ok dvergum fyrir,
Ásviðr jǫtnum fyrir,
ek reist sjalfr sumar.

144.
Veistu, hvę rísta skal? Veistu, hvę ráða skal?
Veistu, hvę fáa skal? Veistu, hvę freista skal?
Veistu, hvę biðja skal? Veistu, hvę blóta skal?
Veistu, hvę senda skal? Veistu, hvę sóa skal?

145.
Betra er óbeðit en sę ofblótit,
ey sęr til gildis gjǫf;
betra er ósent en sę ofsóit.
Svá Þundr of reist fyr þjóða rǫk,
þar hann upp of reis, er hann aftr of kom.

146.
Ljóð ek þau kann,
er kann-at þjóðans kona
ok mannskis mǫgr.
Hjalp heitir eitt,en þat þęr hjalpa mun
við sǫkum ok sorgum ok sútum gǫrvǫllum.

147.
Þat kann ek annat,
er þurfu ýta synir,
þeir er vilja læknar lifa.

148.
Það kann ek þriðja:
ef męr verðr þǫrf mikil hafts við mína heiftmǫgu,
eggjar ek deyfi minna andskota,
bíta-t þeim vápn nę velir.

149.
Þat kann ek it fjórða:
ef męr fyrðar bera bǫnd að boglimum,
svá ek gel,
at ek ganga má,
sprettr męr af fótum fjǫturr, en af hǫndum haft.

150.
Þat kann ek it fimmta:
ef ek sę af fári skotinn flein í folki vaða, fýgr-a hann svá stinnt, at ek stǫðvig-a-k, ef ek hann sjónum of sęk.
<br>151.
Þat kann ek it sętta:
ef mik særir þegn á vrótum hrás viðar,
ok þann hal er mik heifta kveðr,
þann eta mein heldr en mik.

152.
Þat kann ek it sjaunda:
ef ek sę hávan loga sal of sessmǫgum,
brennr-at svá breitt, at ek hánum bjargig-a-k;
þann kann ek galdr at gala.

153.
Þat kann ek it átta, er ǫllum er
nytsamligt at nema:
hvars hatr vex með hildings sonum
þat má ek bæta brátt.

154.
Þat kann ek it níunda:
ef mik nauðr of stendr at
bjarga fari mínu á floti,
vind ek kyrri vági á ok svæfik allan sæ.

155.
Þat kann ek it tíunda:
ef ek sę túnriður leika lofti á,
ek svá vinnk, at þær villar fara
sinna heimhama, sinna heimhuga.

156.
Þat kann ek it ellifta:
ef ek skal til orrostu leiða langvini,
und randir ek gel,
en þeir með ríki fara
heilir hildar til, heilir hildi frá,
koma þeir heilir hvaðan.

157.
Þat kann ek it tolfta:
ef ek sę á trę
uppi váfa virgilná,
svá ek ríst ok í rúnum fák,
at sá gengr gumi ok mælir við mik.

158.
Þat kann ek it þrettánda:
ef ek skal þegn ungan verpa vatni á,
mun-at hann falla, þótt hann í folk komi,
hnígr-a sá halr fyr hjǫrum.

159.
Þat kann ek it fjǫgurtánda:
ef ek skal fyrða liði telja tíva fyrir,
ása ok alfa ek kann allra skil;
fár kann ósnotr svá.

160.
Þat kann ek it fimmtánda
er gól Þjóðrerir dvergr fyr Dellings durum:
afl gól hann ásum,en alfum frama,
hyggju Hroftatý.

161.
Þat kann ek it sextánda:
ef ek vil ins svinna mans hafa
geð allt ok gaman, hugi ek hverfi
hvítarmri konu, ok sný ek hennar ǫllum sefa.

162.
Þat kann ek it sjautjánda
at mik mun seint firrask
it manunga man.
Ljóða þessa mun þú, Loddfáfnir,
lengi vanr vera;
þó sę þęr góð, ef þú getr,
nýt ef þú nemr, þǫrf ef þú þiggr.

163.
Þat kann ek it átjánda,
er ek æva kennik mey nę manns konu,
- allt er betra, er einn of kann;
þat fylgir ljóða lokum,
nema þeiri einni, er mik armi verr,
eða mín systir sę.

164.
Nú eru Háva mál kveðin Háva hǫllu í,
allþǫrf ýta sonum, óþǫrf jǫtna sonum;
heill sá, er kvað, heill sá, er kann,
njóti sá, er nam, heilir, þeirs hlýddu.